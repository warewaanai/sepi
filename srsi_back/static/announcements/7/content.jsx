<p><i>Societatea pentru Excelență și Performanță în Informatică urează un "La mulți ani!" din tot sufletul minunatelor noastre concurente OSEPI, mamelor tuturor concurenților, doamnelor profesoare de Informatică și nu în ultimul rând dragilor noastre colege din echipa SEPI.</i></p>
 
<p>
    Revenim cu noi precizări legate de desfășurarea OSEPI, cu scopul de a lămuri cât mai multe neclarități privind aspecte organizatorice, sesizate de noi sau descoperite cu ajutorul feedback-ului primit de la toți cei interesați. 
    <b>Vă rugăm să recitiți regulamentul și anunțurile anterioare.</b>
</p>

<ul>
<li>Ca urmare a evoluției recente a situației epidemiei COVID 19, recomandăm, dar nu impunem, ca la probele din prima etapă (județeană) să se apeleze la scenariul Online individual.</li>
<li>
    Pentru scenariul Online individual (proba este susținută de acasă) pe lângă procedura cu filmare+captura, specificată în anunțurile anterioare, vom descrie și <b>o nouă procedură</b>  acceptată în care cu ajutorul OBS Studio se pot suprapune în aceeași filmare atât captura de ecran cât și filmarea concurentului. 
    Un tutorial detaliat legat de modul în care se poate instala și utiliza OBS Studio precum și cu recomandări legate de procedurile de filmare va fi publicat pe site în cursul zilei de mâine 9 martie. 
    Vă rugăm să urmăriți apariția anunțului și să studiați cu mare atenție tutorialul.
</li>
<li>Pentru scenariul Online Instituțional reamintim școlilor și centrelor de concurs obligativitatea de a trimite către organizatorii OSEPI tabelele cu concurenții și profesorii care asigură supravegherea în acel centru. </li>
<li>În timpul probelor de concurs sunt permise până la 30 de submisii la o problemă. Intervalul de timp dintre două submisii la o problemă trebuie să fie de cel puțin un minut.</li>
<li>Sunt acceptate doar limbajele de programare C și C++.</li>
<li>
    Când se trimite o soluție, nu este impus un nume pentru fișierul sursă. 
    Important este ca sursa trimisă să aibă extensia corespunzătoare limbajului de programare în care a fost redactată (<i>.c</i> pentru limbajul C respectiv <i>.cpp</i> pentru limbajul C++). 
    Astfel, numele sursei nu este important. 
    Se poate trimite de exemplu sursă cu numele <i>main.c</i> (pentru C) respectiv <i>main.cpp</i> (pentru C++).
</li>
<li>
    În timpul probelor concurenții vor beneficia de full feedback (vor cunoaște punctajul obținut în timp real). 
    Totuși în ultima jumătate de ora a probei feedback-ul nu este garantat.  
</li>
<li>
    Pentru a evita suprasolicitarea serverului de evaluare enunțurile <b>NU</b> vor fi publicate pe interfața de evaluare la secțiunea Statement a fiecărei probleme. 
    Ca și la sesiunea de antrenament, acestea vor fi disponibile la un link publicat într-un anunț pe sepi.ro.
</li>
<li>
    Limitele de timp și memorie pentru o problemă se găsesc la secțiunea <i>Statement</i> a problemei (<b>atenție</b>, aceste informații nu sunt disponibile pe enunțul problemei).
</li>
<li>Linia de compilare se găsește la secțiunea <i>Statement</i> a problemei.</li>
<li>Problemele care au specificat în enunț: <i>Fișier de intrare: Standard input / Fișier de ieșire: Standard output</i> trebuie interpretate după cum urmează. Sursa trebuie redactată ca și cum citirea s-a face de la tastatură și afișarea ca și cum s-a face pe ecran. În cazul acestor probleme NU trebuie declarate fișiere de intrare/ieșire. </li>
<li>Pe parcursul probelor este interzisă accesarea altor pagini web cu excepția celor care permit accesarea informațiilor legate de desfășurarea concursului (de exemplu interfața de evaluare, pagina pe care se găsesc enunțurile, pagina sepi.ro)</li>
<li>Concurenților nu le este permisă utilizarea căștilor în timpul probei.</li>
<li>În cazul scenariului Online individual părăsirea cadrului filmării nu este permisă cu excepția deplasării la toaletă. Dacă se constată un comportament anormal din partea unui concurent (ieșiri repetate sau de lungă durată din cadrul filmării) comisia își asumă dreptul de a recurge la descalificarea acestuia.</li>
</ul>

<p>
<b><i>
Dragi concurenți, echipa SEPI s-a angajat la un demers curajos, a depus eforturi uriașe și de lungă durată pentru a veni în sprijinul vostru, a lucrat cu dedicație și din respect pentru pasiunea voastră pentru Informatică. 
Vă rugăm să vă alăturați efortului nostru asigurând, prin întreaga voastră conduită pe parcursul OSEPI, spiritul de fair-play care caracterizează mințile inteligente și caracterele nobile. 
Prețuiți și respectați munca noastră, a voastră, a colegilor voștri care vă sunt concurenții pentru câteva ore, și prieteni pentru restul timpului.
</i></b>
</p>
